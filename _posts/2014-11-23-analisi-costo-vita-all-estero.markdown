---
layout:     post
title:      "Un’analisi sul costo della vita all’estero"
subtitle:   "Scappare dall’Italia sta diventando una moda. Se sei un programmatore dovrebbe essere un’esigenza."
date:       2014-11-23 19:30:00
categories: lavoro
tags: colloquio
image: /assets/article_images/2014-11-23-analisi-costo-vita-all-estero/costo-vita.gif
image-thumbnail: /assets/article_images/2014-11-23-analisi-costo-vita-all-estero/costo-vita-thumb.gif
---

Tutti sappiamo come la società odierna sia sostanzialmente fondata sul *denaro*. 
Sembra che l’unica metrica per valutare una persona, sia il conto che ha in banca.

Una tale pressione, ci ha condotti a dedicare la nostra esistenza al *vano scopo di diventare ricchi*.

Diciamolo pure, è un sistema malato.  Volenti o nolenti, se vogliamo sopravvivere, dobbiamo adattarci. È una sorta di ambizione imposta.

Visto che dobbiamo tutti *pedalare*, ti vorrei mostrare **quanto costa vivere nella [città più cara del mondo]** e se la bicicletta è veramente più comoda e veloce.


#### L’ICT è più forte che mai
Tanti si domandano se valga la pena trasferirsi in città come Londra, Parigi o New York. 

Il celebre economista [Joseph Stiglitz] afferma che **ICT, finanza e settore farmaceutico non stanno subendo la crisi economica del 2008**. Anzi stanno crescendo.

Quindi se sei un programmatore, ti consiglio di andartene dall’Italia. Almeno per qualche anno. 

#### Il tuo capo sa che non hai le palle
C’è inoltre un altro importante motivo. Gli italiani, anche se si lamentano continuamente del proprio Paese, lo amano. 

Solitamente la famiglia e gli amici sono radici difficili da tagliare.
Inoltre **la mentalità provinciale** di giudicare chi se ne va, come lo sfigato che abbandona il proprio Paese, non è facile da estirpare.

**Il tuo datore di lavoro italiano lo sa**. Lui sa che all’estero saresti pagato molto di più e trattato molto meglio.

Ma semplicemente se ne **frega** allegramente.

Del resto, lui pensa:
>Io imprenditore ho una famiglia da mantenere. Non sono mica qua per regalare i guadagni della mia impresa ai dipendenti. Sono io che prendo i rischi. 

>…E poi perché dovrei essere io lo scemo che paga di più i dipendenti? Gli stipendi sono così in Italia.

Quindi per chiudere in bellezza con la frase fatta degli ultimi anni:
> Eh…anche perché c’è la crisi!

**È il sistema che è rotto**. Vattene dall’Italia. Mostragli che hai le palle.


#### La proporzione
Sappiamo che i **programmatori sono molto ricercati**. E sappiamo che solitamente le città care retribuiscono bene. Ragion per cui, se un programmatore vuole **fare soldi velocemente, dovrebbe vivere in una città cara**.

Il motivo è molto semplice e te lo spiego con un confronto:

Se in Italia prendi 1500&euro; al mese, e spendi il 50% per affitto, cibo e trasporti, a fine mese metti da parte 750&euro;.

Ma se a Londra prendi 4500&euro; al mese, e ne spendi 50% per gli stessi bisogni (che solitamente sono più cari) hai comunque un netto di 2250&euro;.

Quindi **la vita costerà anche il doppio, ma ricorda che guadagni più del doppio**!

#### Le cifre di Londra
Uno stipendio medio per un programmatore Junior è di 1900&pound; (2400&euro;) e Senior 3000&pound; (3800&euro;).

Quindi come reddito mensile: 2400-3800&euro;

##### Trasporti
La macchina non ti serve quindi bollo, assicurazione, benzina, revisioni, ecc… non li devi pagare. I trasporti sono comunque molto cari a Londra e variano dalla distanza che percorri (zone). In media un abbonamento costa 130&pound; (165&euro;) al mese.

Non amavo molto guidare in Italia e per me il traffico era fonte di stress. 
Prendere il treno la mattina, leggere un libro, ascoltare le conversazioni in inglese degli altri passeggeri o un po’ di musica con le cuffie è sicuramente meglio.
La sera poi posso bere quanto mi pare, tanto non devo guidare.

##### Cibo
Sinceramente non ho notato una grande differenza di prezzi con l’Italia. La qualità media è sicuramente inferiore in Inghilterra. Per avere cibo organico, biologico e altre cagate di marketing, occorre pagare un po’ di più.


##### Vestiti
Costano meno in Inghilterra. Ovviamente agli italiani piace vestire bene e di marca, ma quello costa tanto ovunque. Considera comunque che a Londra c’è talmente tanta gente che nessuno ti guarda.  Potresti uscire tranquillamente in pigiama senza essere notato (c’è gente che lo fa).

##### Affitti
La nota dolente ed un problema che il governo inglese non sa/riesce risolvere. Un monolocale da 40mq in centro costa 1500-2000&pound; (1.900-2.500&euro;) al mese. Ma basta andare in zona 2-3 per pagare meno: 800-1500&pound; (1.000-1.900&euro;).

Io vivo con mia moglie a Wimbledon (zona 3) e paghiamo 1300&pound; (1.600&euro;) per un monolocale da 75mq con giardino vicino alla stazione del treno.


Tanti immigrati single si aggregano e prendono in affitto case o appartamenti da 3-5 stanze da letto.
Si risparmia molto e si arriva a spendere 300-500&pound; (380-1000&euro;) al mese. Ma condividere la casa con semi-estranei non è sempre facile.

##### Ristoranti
Molto costosi, 30-50&pound; a testa.

Io amo cucinare a casa con mia moglie e raramente mangiamo fuori. Sinceramente non la considero una spesa primaria. L’ho messa perché molti miei colleghi single non mangiano mai a casa.

#### Conclusione

L’**affitto è quindi la spesa più pesante da affrontare**. Il resto è molto simile all'Italia.

Infine, per eliminare anche questo problema, c’è sempre la possibilità di trovare qualche azienda che ti permetta di lavorare in remoto dall'Italia. Ovviamente per far ciò devi avere un'ottimo inglese.


[Joseph Stiglitz]: http://www.josephstiglitz.com/
[città più cara del mondo]: http://www.theguardian.com/uk-news/2014/sep/23/london-overtakes-hong-kong-worlds-most-expensive-city
